<div align=center><h2 align=center>চটপটি</h4><h3 align=center>সোলায়মান কবীর</h3></div>

পার্কের কোনায় সিমেন্টের একটি বেঞ্চ। ডান দিকের অংশে কিছুটা প্লাস্টারের চলটা উঠে গেছে। তার বাঁ দিকে মুখ ভার করে বসল উচ্ছ্বাস। বসন্ত যাই যাই করছে। হাওয়ায় এখন একটু গরমের হল্কা টের পাওয়া যায়। শসা কাটছে একজন লোক পরম যত্নে। তার পাশে লেজ গুটিয়ে শুয়ে তা দেখছে একটি কুকুর। প্রায় মিনিট কুড়ি পর নন্দিনী এল। বেঞ্চের ডান দিকে বসতে বসতে বলল, এই ভাঙা অংশটি রাখলে আমার জন্য?

আমার ভাঙা কপাল জুড়ছি তোমার সাথে।

সে তো জানি। তা মশাই, মেজাজ একটু তিরিক্ষে মনে হয়।

অনেকক্ষণ ধরে বশে আছি, কোনো মানে হয়?

মাত্র ২০ মিনিট। কোনো মানে হয় মানে কী? প্রিয় মানুষের জন্য অপেক্ষা করতে পারবে না? একি ছেলের হাতের মোয়া?

না, এই ইংরেজি অনার্সের ছাত্রী বাবুলকন্যা, চটপটি বিশেষজ্ঞ…।

তুমি থামবে?

আচ্ছা, রাজার কন্যা রাজকন্যা হলে বাবুল ব্যাপারীর মেয়ে তো বাবুলকন্যা, নাকি? আর যেভাবে তুমি চটপটি খেতে যাচ্ছ, তা বিশেষজ্ঞই বটে।

নন্দিনী আলতো করে আঙুল ছোঁয় উচ্ছ্বাসের। কচি ঘাসের মতো ওর ডান হাতের নরম আঙুলগুলো উচ্ছ্বাস নিজের হাতের মধ্যে পুরে নিয়ে মৃদু হাসে আর মাথা ঝাঁকায়। চুপচাপ বসে থাকে ওরা। কারও মুখেই যেন শব্দ জোগায় না। তানপুরার ধ্বনি থেমে গেলে যেমন হয়। এই নীরব মুহূর্তটি খুব উপভোগ করে উচ্ছ্বাস।

নিজেই নীরবতা ভেঙে উচ্ছ্বাস হল্লা করে বলে ওঠে, চলো, তোমার ফ্যান্টাস্টিক চটপটি সাবাড় করে চায়ে ডুব দিই। দুজনই পা বাড়ায় সামনের দোকানে।

ডিপার্টমেন্টে বসে উচ্ছ্বাস মনোযোগ দিয়ে সিলেবাস কারেকশন করছে। পিয়ন মাসুদ কাজের মাঝে এসে বলে, স্যার, একজন মহিলা আপনার লগে দেখা করতে চায়। আমি উনাকে ক্যাফেটেরিয়ায় বসাইসি। উচ্ছ্বাস ধীরগতিতে সিলেবাসের কাজ ফেলে ক্যাফেটেরিয়ায় যায়।

অনেক দিন পর, তা প্রায় চৌদ্দ-পনেরো বছর হবে বোধ হয়। একেবারে হলুদ নয়, তবে ইয়েলো টোন আছে শাড়িটায়। মাথার চুল একটু কমেছে। গায়ের রং সামান্য ম্লান হয়েছে যেন। উচ্ছ্বাস এসে বসতেই নন্দিনী অপলক দৃষ্টিতে তাকায়। গালের অদ্বিতীয় টোলটি সেই আগেকার দিনকেই যেন কেমন করে জানান দেয়। উচ্ছ্বাসের বুকের মধ্যে কটি লাইন হাতুড়ি পেটায়—

‘ঘরেতে এল না সে তো, 

মনে তার নিত্য আসা যাওয়া—

পরনে ঢাকাই শাড়ি, কপালে সিঁদুর।’

কেমন আছো?

ভালো, তুমি?

চলছে।

এই আমার ছেলে, উন। প্রচ্ছদ উন।

বাহ, বেশ নাম তো। বলে উনের মাথার চুলগুলোতে আলতো বিলি কেটে আদর করে দেয় উচ্ছ্বাস।

ফের হেসে বলে, উন? অর্থ তো অসম্পূর্ণ?

জেনেই আমি রাখলাম উন, ঠোঁট কামড়ে ধীর লয়ে টেনে বলে নন্দিনী। নন্দিনীর চোখের কোনায় মেঘ-ঝড় কিন্তু স্তব্ধতায় ভারাক্রান্ত।

উচ্ছ্বাস কফি–শিঙাড়ার অর্ডার দেয়। শিঙাড়া এলে আবার পেঁয়াজকুচি ও কাঁচা লংকার কথাও বলে বেয়ারাকে। আজ ওকে সেই দিনগুলো যেন পেয়ে বসেছে। ভেতরে কষ্টের বরফ জমছে, ভাঙছে গলছে—এ এক অবিমিশ্র অনুভূতি! কার দাপট বেশি? এত দিন বুকে জমিয়ে রাখা চাঁই চাঁই দুঃখগুলো, না আজকের এই মুহূর্তের বিদ্যুৎ–স্ফুলিঙ্গের আনন্দধারা? এ যে এক হওয়ার স্রোতে ভাসছে! জীবন তো তার মতোই আপন গতিতে চলে। কারও তোয়াক্কা করে না।

কফিতে চুমুক দিয়ে নন্দিনী বলে, পুত্রকে তোমার কলেজে ভর্তি করাতে এলাম। ও ক্লাস ফাইভে পড়ে।

নন্দিনীর চোখে চোখ রেখে উচ্ছ্বাস বলে, আরও এক বছর অপেক্ষা করতে হবে।

নন্দিনী দীর্ঘ শ্বাস ফেলে বলে, হায়রে অপেক্ষা!

আমার কলেজে ক্লাস সিক্স থেকে ভর্তি শুরু হয়। বাংলা, ইংরেজি ও গণিত—এই তিনটি বিষয়ের ওপর লিখিত ভর্তি পরীক্ষা হয় ডিসেম্বর মাসে।

তোমার কফি কোল্ড কফি হয়ে যাচ্ছে।

তাই তো, বলেই উচ্ছ্বাস এক চুমুকেই পুরো কফিটা শেষ করে দেয়।

তোমার চটপটির কী খবর? আগের মতো খাও তো?

না, খাই না আর।

কেন?

শুধু চটপটি খেতাম কি? তার সাথে ম্যাজিক টাচও তো থাকত।

কিন্তু আমি চটপটি একদিন খাই।

মানে?

বছরে একদিন। সেটি হলো ১৪ জুন। সেই ৬ নম্বর সেক্টরের পার্কের বেঞ্চিতে বসে উদযাপন করি।

নন্দিনী চোখের সবটুকু দৃষ্টি দিয়ে তাকায়। শুধু উচ্ছ্বাস নয়, সমস্ত পৃথিবীকে শুষে নিতে চায়।

জলের ওপর পদ্মের মতো ভাসছে ওর চোখ দুটো। না, তার কিছুই চলে যায়নি, বিনির্মাণ হয়েছে মাত্র। নন্দিনী আঁচলে ঘাম মুছছে, চোখ মুছল কি?

উচ্ছ্বাস এগিয়ে গিয়ে প্রচ্ছদের হাত দুটো নিজ হাতে নিল, উত্তাপ পেল নন্দিনীর।

